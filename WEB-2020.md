# IT olympiáda na OA TGM – tvorba webu

Vytvoř jednoduchou, **jednostránkovou** webovou prezentaci své oblíbené videohry. Základem webu bude sdělení, o jakou hru se jedná, jaké jsou na ni ohlasy komunity a kde ji lze zakoupit.

**Každá sekce webu bude mít příslušný nadpis, na který bude uživatel nasměrován po kliknutí v navigaci.** Dbej na sémanticky správné využití HTML tagů pro jednotlivé sekce a jejich obsah.

Snaž se web vzhledově udělat co nejjednodušší a co nejpřehlednější. Nevymýšlej nic složitého. **Barvené schéma vol takové, aby ladilo s vizuálem vybrané hry.**

## Základní prezentace (10 bodů)

Vytvoř jednoduchou prezentaci sestávající z 6 částí:

### Záhlaví

- logo obsahující název hry + libovolný podtitul, který dle tebe hru vystihuje
- navigace do jednotlivých sekcí (bude směrovat uživatele na jednotlivé nadpisy na stránce)

### O hře

- krátký popis hry (o jaký žánr se jedná, kdo je autorem apod., vyber obsah dle vlastního uvážení)
- vytvoř krátký a výstižný obsah
- dbej na dobrou čitelnost a rozdělení do **max 3 odstavců**

### Galerie

- screenshoty ze hry
- fotografie z představení hry na některém z herních veletrhů
- gameplay videa a videorecenze
- jakýkoliv vizuální obsah, který uznáš za vhodný

**Každá položka galerie bude otevřena v novém okně.** Kromě povinného nadpisu vynech veškeré texty. Nezabývej se tedy zbytečným popisováním fotek apod.

### Ohlasy

- výběr názorů komunity
- výtažky z recenzí a odkazy na ně **(otevřeno v novém okně)**
- tvůj vlastní názor na hru (co tě na ni baví, proč ji prezentuješ, jen stručně, ve 2 - 3 větách)
- **jednotlivé položky vykresli v tzv. [dlaždicovém zobrazení](https://getbootstrap.com/docs/4.0/components/card/)**

### Kde koupit

- názvy / loga jednotlivých distribučních kanálů (Alza, Steam, Xzone, Amazon, CZC,... - vyber dle sebe alespoň 3 kanály)
- uveď ke každému i cenu a další, dle tebe užitečné info **(opět stručně)**
- **každá položka bude u sebe mít výrazné tlačítko "Koupit", které bude sloužit jako odkaz do eshopu, a to přímo na stránku, kde lze hru vložit do nákupního košíku**

### Patička

- zmenšená varianta navigace do jednotlivých sekcí webu
- odkazy na sociální sítě (FB, Insta, Steam, ...), kde lze najít další info o dané hře
- kontakt na tebe

## Rozšíření

Pokud máš vytvořenou prezentaci dle zadání, můžeš získat další bonusové body za některé z následujících rozšíření.

### Smooth scroll (2 body)

Zajisti, aby navigace do jednotlivých sekcí webu uživatele po kliknutí odscrollovala plynule (jako při točení kolečkem myši), nikoliv náhlým odskočením.

### Lightbox galerie (3 body)

Uprav sekci galerie tak, aby se jednotlivé položky neotvíraly v novém okně prohlížeče, ale v tzv. [lightboxu](http://dbrekalo.github.io/simpleLightbox/), tedy modálním okně přímo na stránce, kde se nachází uživatel webu.

### Slider s recenzemi (4 bodů)

Doplň sekci recenzí a ohlasů komunity o více položek. Aby bylo jejich prohlížení pro uživatele zajímavější, umísti jednolivé dlaždice do slideru (nebo také tzv. [carouselu](https://getbootstrap.com/docs/4.0/components/carousel/)). Na každém slidu bude jedna dlaždice, po stranách budou šipky, které budou posouvat uživatele na další / předchozí položku.

### Responzivita (5 bodů)

[Ujisti se](https://developers.google.com/web/tools/chrome-devtools), že tvůj web vypadá dobře a je použitelný ne jen na tvém PC, ale také na dalších zařízeních, jako jsou mobilní telefony nebo tablety. Pokud zjistíš nedostatky, snaž se je co nejefektivněji odstranit. Pamatuj, klíčem není vytvoření jiné verze webu.

### Animovaný přehled dostupnosti v eshopech (6 bodů)

Uprav přehled dostupnosti hry v jednotlivých distribučních kanálech tak, aby se v cca 6vteřinovém intervalu střídala informace o dostupnosti se způsobem doručení, tedy např:

- u eshopu, který doručí hru do druhého dne od objednání, se budou střídat popisky **Do druhého dne ** a **Doručení přes PPL**
- u eshopu, který slouží jako kanál digitální distribuce, se budou střídat popisky **Digital download** a **Ihned k dispozici**

**Jde pouze o příklady, popisky vytvoř dle vlastního uvážení.**

### Odběr novinek (8 bodů)

Doplň tvůj web o jednoduchý formulář, do kterého uživatel vloží svůj e-mail a přihlásí se tak k odběru novinek. Po odeslání formuláře, bude uživatel přesměrován na děkovací stránku. Zajisti, aby formulář šel odeslat pouze ve chvíli, kdy uživatel vyplní validní e-mailovou adresu (nikoliv z pohledu její existence, ale formátu vloženého řetězce, tedy "ahoj.com" není validní, zatícmo "ahoj@ahoj.com" je).

**Jde pouze o formulář, samotný odběr novinek není součástí zadání.**
